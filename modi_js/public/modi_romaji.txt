mere pyaare deshavaasiyo, namaskara | kuch samay pehle, mujhe karnataka ke balamitron ke saath paroksh samvaad kaa avasar mila | Times Group ke   ‘ vijay karnataka’ akhbaar ne bal diwas par ek pahal kii, jisamen unhone bacchon se aagrah kiya ki ve desh ke pradhanmantri ko patr likhen | or phir unhone usamen se kuch selected patron ko chapa | maine un patron ko padhaa, mujhe kaafii acha laga | ye nanhen-munhen balak bhi, desh kii samasyaon se parichit hai, desh main chal rahi charchaaon se bhi parichit hai | kai vishyon par in bacchon ne likhaa| uttar kannada kii, kirti hegade ne, Digital India or Smart City yojana kii saraahna karte hue unhone suzav diya ki hamen apni shiksha-vyavastha main badlaav kii zarurat he or unhone ye bhi kaha ki aajkal bachche classroom reading karnaa pasand nahin karte, unhen prakruti ke bare main jaananaa acha lagata he | or agar, ham bacchon ko prakruti kii jaankariyaan denge to shaayad paryaavaran kii raksha main, wo aage chal karke kaam aa sakate hai |

lakshmeshwara se reeda nadaaf,us bachche ne likhaa he ki wo ek fauzi kii beti he or unhen is baat kaa garv he | koun hindustani hoga jisko fauzi par garv na ho ! or aap to fauzi kii beti ho, aapako garv hona bahut swaabhaavik he | kalburgi se irafaana begham, unhone likhaa he ki unka skool unke gaanv se 5 kilometre kii duuri par sthit he, jisaki vajah se unhen ghar se jaldi nikalnaa padataa he or ghar waapas aane main bhi bahut der raat ho jaati he | or, usamen unhone kaha ki main apane doston ke saath samay bhi nahin bitaa paati hoon | or unhone suzav diya he ki nazadik main koi skool hona chahie | lekin deshavaasiyo, mujhe acha laga ki ek akhbaar ne initiative liya or mujh tak ye patr pahunche or mujhe un patron ko padhane kaa avasar mila | mere liye bhi ye ek acha anubhav tha |

mere pyaare deshavaasiyo, aaj 26/11 he | 26 navambar, ye hamaara samvidhan diwas he | unniis sau unchaas main,1949 main aaj hi ke din, samvidhan-sabha ne bharat ke samvidhan ko sweekaar kiya tha | 26 janvari 1950 ko, samvidhan lagu hua or isliye to ham, usko ganatantr diwas ke rup main manaate hai | bharat kaa samvidhan, hamaare loktantr kii aatma he | aaj kaa din, samvidhan-sabha ke sadasyon ke samaran karne kaa din he | unhone bharat kaa samvidhan banane ke liye lagbhag teen varshon tak parishram kiya | or jo bhi us debate ko padhata he, hamen garv hota he ki raashtra ko samarpit jivan kii soch kya hoti he ! kya aap kalpana kar sakate hai ki vividhtaon se bhare apane desh kaa samvidhan banane ke liye unhone kitna kathor parishram kiya hoga ? sujh-boojh, dur-darshita ke darshan karaae honge or wo bhi us samay, jab desh ghulaami kii janziron se mukt ho rahaa tha | isi samvidhan ke prakaash main samvidhan-nirmaataaon , un mahapurushon ke vichaaron ke prakaash main nayaa bharat bananaa,ye ham sab kaa daayitv he | hamaara samvidhan bahut vyapak he| shaayad jivan kaa koi aisa kshetra nahin he, prakruti kaa koi aisa vishay nahin he jo usase achoota rah gaya ho | sabhi ke liye samanta or sabhi ke prati samvedansheeltaa, hamaare samvidhan kii pahchaan he | yah har naagarik, garib ho yaa dalit, pichhadaa ho yaa vanchit , adivasee, mahila sabhi ke moolbhoot adhikaron kii raksha karata he or unke hiton ko surakshit rakhata he | hamaara kartavya he ki ham samvidhan kaa aksharshah paalan karen | naagarik hon yaa prashaasak,samvidhan kii bhaavana ke anuroop aage badhen | kisi ko kisi bhi tarah se kshati naa pahunche - yahi to samvidhan kaa sandesh he | aaj, samvidhan-diwas ke avasar par dow.babasaheb ambedkar kii yaad aana to bahut swaabhaavik he | is samvidhan-sabha main mahatvapurn vishyon par 17 alag-alag samitiyon kaa gathan hua tha | inamen se sarvaadhik mahatvapurn samitiyon main se ek, drafting committee thi | or dow. babasaheb ambedkar, samvidhan kii us drafting committee ke adhyaksh the | ek bahut badi mahatvapurn bhoomika kaa wo nirvaah kar rahe the | aaj ham bharat ke jis samvidhan par gaurav kaa anubhav karte hai, uske nirmaan main babasaheb ambedkar ke kushal netritv kii amit chhap he | unhone ye sunishchit kiya ki samaaj ke har tabake kaa kalyaan ho | 6 disambar ko unke mahaparinirvana diwas ke avasar par, ham hameshaa kii tarah unhen samaran or naman karte hai | desh ko samrudh or shaktishaalee banane main babasaheb kaa yogadan avismaraneey he | 15 disambar ko sardaar vallabhbhai patel kii punyatithi he| kisaan-putr se desh ke louh-purush bane sardaar patel ne, desh ko ek sutara main baandhane kaa bahut asaadhaaran kaary kiya tha | sardaar sahab bhi samvidhan sabha ke sadsy rahe the | ve moolbhoot adhikaron, fundamental rights, alp-sankhyakon or adivaasiyon par bani advisory committee ke bhi adhyaksh the |

26/11 hamaara samvidhan-diwas he lekin ye desh kaise bhul saktaa hai ki nau saal pehle 26/11 ko, aatankwaadiyon ne mumbai par hamalaa bol diya tha | desh un bahadur nagarikon, pulicekarmi, surakshakarmi, un har kisi kaa samaran karata he, unako naman karata he jinhone apni jaan ganvaai | yah desh kabhi unke balidaan ko nahin bhul saktaa | aatankwaad aaj vishwa ke har bhu-bhaag main or ek prakaar se pratidin hone vaali ghatana kaa, ek ati-bhayankar rup ban gai he | ham, bharat main to gat 40 varsh se aatankwaad ke kaaran bahut kuch jhel rahe hai | hazaron hamaare nirdosh logon ne apni jaan ganvaai he| lekin kuch varsh pehle,bharat jab duniya ke saamne aatankwaad kii  charchaa karata tha, aatankwaad se bhayankar sankat kii charchaa karata tha to duniya ke bahut log the, jo isko gambhirtha se lene ke liye taiyaar nahin the | lekin jab aaj, aatankwaad unke apane darwaazon par dastak de rahaa he tab, duniya kii har sarkaar, maanavtawaad main vishwaas karne vaale, loktantr main bharosa karne vaali sarkarein, aatankwaad ko ek bahut badi chunauti ke rup main dekh rahe hai | aatankwaad ne vishwa kii  maanavtaa ko lalakaara he | aatankwaad ne maanavtawaad ko chunauti di he | wo maanviya shaktiyon ko nasht karne par tula hua he | or isliye, sirf bharat hi nahin, vishwa kii sabhi maanavtaavaadi shaktiyon ko ekajute hokar, aatankwaad ko parajeet karke hi rahanaa hoga | bhagwaan buddha, bhagwaan  mahavir, guru nanak, mahatma gandhi, ye hi to ye dharti he jisane ahimsa or prem kaa sandesh duniya ko diya he |  aatankwaad or ugravad, hamaari saamaajik sanrachana ko kamazor kar, unhen chhin-bhinn karne kaa napak prayaas karte hai | or isliye, maanavtaavaadi shaktiyon kaa adhik jaagruk hona samay kii maang he |

mere pyaare deshavaasiyo, 4 disambar ko ham sab Navy Day, nau-sena diwas manaayengen | bhartiya nau-sena, hamaare samudr-taton kii raksha or suraksha pradaan karti he | main, nau-sena se jude sabhi logon kaa abhinandan karata hoon | aap sabhi jaanate hi honge ki hamaari sabhyataa kaa vikaas nadiyon ke kinare hua he | chaahe wo sindhu ho, ganga ho, yamuna ho, saraswati ho - hamaari nadiyaan or samudr, aarthik or samrik  strategic, donon purpose ke liye mahatvapurn hai | ye puure vishwa ke liye hamaara gateway he | is desh kaa, hamaari is bhoomi kaa mahasaagaron ke saath atoot sambandh rahaa he | or jab ham, itihaas kii ore nazar karte hai to 800-900 saal pehle chol-vansh ke samay, chol-navy ( Chola Navy) ko sabase shaktishaalee nau-senaaon main se ek mana jaataa tha | chol-samrajya ke vistaar main , use apane samay kaa economic super power banane main unki navy kaa bahut bada hissaa tha | chol-navy kii muhim, khoj- yatraaon ke dheron udhaaharan, sangam-sahitya main aaj bhi uplabdh hai | bahut kam logon ko pataa hoga ki vishwa main zyaadaatar nau-senaaon ne bahut der ke baad yuddh-poton par mahilaon ko allow kiya tha | lekin chol-navy main or wo bhi 800-900 saal pehle, bahut badi sankhya main mahilaon ne pramukh bhoomika nibhaai thi | or yahan tak ki mahilaayein, ladaai main bhi shaamil hoti thim | chol-shaskaon ke paas ship building, jahaajon ke nirmaan ke bare main bahut hi samrudh gyaan tha | jab ham nau-sena kii baat karte hai to chhatrapati shivaji maharaj or nau-sena ke unke samarthy ko koun bhul saktaa he ! konkan tat-kshetra, jahaan samudr kii mahatvapurn bhoomika he, shivaji maharaj ke rajya ke antargat aata tha | shivaji maharaj se jude kai qile jaise sindhu durg, murud janjira,swarna durg aadi yaa to samudr taton par sthit the yaa to samudr se ghire hue the | in kilon ke suraksha kii  zimmedaari maratha nau-sena karti thi | maratha Navy main bade-bade jahaazon or choti-choti naukaaon kaa combination tha | unke nausainik kisi bhi dushman par hamalaa karne or unase bachaav karne main atyant kushal the | or ham maratha navy kii charchaa karen or kanhoji ongre ko yaad na karen,ye kaise ho saktaa he ! unhone maratha nau-sena ko ek nae str par pahunchaaya or kai sthanon par maratha nau-sainikon ke adde sthapit kiye | swatantraaa ke baad hamaari bhartiya nau-sena ne vibhinn avasaron par apana parakram dikhaaya - chaahe wo goa ke mukti-sangram ho yaa 1971 kaa bharat-paak yuddh ho | jab ham nau-sena kii baat karte hai to sirf hamen yuddh hi nazar aata he lekin bharat kii nau-sena, maanavtaa ke kaam main bhi utani hi bad-chadh kar ke aage ai he | is varsh june maheene main bangladesh or myanmar main Cyclone Mora kaa sankat aayaa tha, tab hamaari nau-sena kii Ship , INS SUMITRA ne tatkaal rescue ke liye madad kii thi or kai machuaaron ko pani se baahar surakshit bachaakar bangladesh ko saunpa tha | is varsh may-june main jab srilanka main baadh kaa bhayankar sankat aayaa tha tab hamaari nau-sena ke teen jahaazon ne tatkaal hi vahaan pahunch karke vahaan kii sarkaar or vahaan kii janata ko madad pahunchaai thi | bangladesh main sitambar maheene main rohingya ke maamle main hamaari nau-sena kii SHIP,  INS GHADIYAL (ghadiyal) ne maanviya sahaayta pahunchaai thi | june maheene main PAPUA NEW GUINEA ( papua new gini ) kii sarkaar ne hamen SOS sandesh diya tha or unke fishing boat ke machuaaron ko bachaane main hamaari nau-sena ne sahaayta kii thi |   21 november ko pashchim GULF main ek merchant vessel main PIRACY kii ghatana main bhi, hamaara nau-sena jahaaz INS TRIKAND (tricond) sahaayta ke liye pahunch gaya tha | FIJI tak aarogy sevaayen pahunchaani ho, tatkaal raahat pahunchaani ho, padosi desh ko sankat ke samay maanviya madad pahunchaani ho, hamaari nau-sena hameshaa gauravpurn kaary karti rahi he | ham bharatvasi, hamaare suraksha-balon ke prati hameshaa gaurav or aadar kaa bhav rakhte hai - chaahe wo Army ho, Navy ho, Air Force ho , hamaare javaanon kaa saahas, veerta, shaury, parakram, balidaan har deshvasi unako salaam karata he | sava sau karod deshvasi sukh-chaiyn kii zindagi ji saken  isliye wo apni javaani,  desh ke liye qurbaan kar detaa he | har varsh 7 disambar ko ARMED FORCES , Flag Day manaata he | yah desh ke  ARMED FORCES ke prati garv karne or sammaan prakat karne kaa din he | mujhe khushi he, is baar raksha-mantralay ne 1 se 7 disambar tak abhiyaan chalaane kaa nirnay kiya he - desh ke nagarikon ke paas pahunch karke ARMED FORCES ke sambandh main logon ko jaankaree dena, logon ko jaagruk karnaa | puure saptaah-bhar bachche-bade, har koi flag lagaaein | desh main sena ke prati sammaan kaa ek andolan khadaa ho jaae | is avasar par ham ARMED FORCES FLAGS distribute kar sakate hai | apane aas-paas main, apni jaan-pahchaan main jo ARMED FORCES se jude hai , unke experiences ko, unke courageous act ko, usase jude videos or pictures, #armedforcesflagday (hashtag armedforcesflagday) par post kar sakate hai | skulon main, college main, fuj ke logon ko bula karke, unase fuj ke vishay main jaankariyaan le sakate hai | hamaari nai peedi ko fuj ke sambandh main jaankariyaan paane kaa ek acha avasar ban saktaa he | yah avasar hamaare ARMED FORCES ke sabhi javaanon ke kalyaan ke liye dhanrashi sangrah karne kaa hota he | yah raashi, sainik kalyaan board ke madhyam se yuddh main shahid hue sainikon ke parivarajanon ko, ghayal sainikon ke kalyaan ke liye unke punarvaas par kharch kii jaati he | aarthik yogadan dene ke liye aap vibhinn bhugtan ke bare main jaankaree ksb.gov.in se le sakate hai | aap iske liye cashless pement bhi kar sakate hai | aaie, is avasar par ham bhi kuch aisa karen, jisase hamaare sashastr balon kaa manobal bade | ham bhi unke kalyaan kii disha main apana yogadan den |

mere pyaare deshavaasiyo, 5 disambar ko ‘World Soil Day’ he | main  apane kisaan bhai-bahanon se bhi kuch bate karnaa chahta hoon | prithvi kaa ek mahatvapurn hissaa he- mitti | ham jo kuch bhi khate hai wo is mitti se hi to judaa hua he | ek tarah se puraa food chain, mitti soil se judaa hua he | zaraa kalpana kiijie , agar is vishwa main kahi bhi upjau mitti na ho to kya hoga ? sochakar ke bhi dar lagata he | na mitti hogi, na ped-paudhen ugenge, maanav-jivan kahan sambhav hoga? jeev-jantu kahan sambhav hoga? hamaari samskruti main is par bahut pehle chintaa kar lee gai or yahi kaaran he ki ham mitti ke mahatv ko lekar, pracheen samay se jaagruk rahe hai | hamaari samskruti main ek ore kheton ke prati, mitti ke prati, bhakthi or aabhaar-bhav, logon main bana rahe aisa sahaj prayaas he to duusari ore aisi vaigyanik paddatiyaan, jivan kaa hissaa raheen ki is mitti kaa poshan hota rahaa | is desh ke kisaan ke jivan main, donon hi baton kaa mahatv rahaa he - apni mitti ke prati bhakthi or saath-saath vaigyanik-rup se mitti ko sahejnaa – sanvarna | ham sabko is baat kaa garv he ki hamaare desh ke kisaan, parampara se bhi jude rahete hai or aadhunik vigyaan kii taraf bhi ruchi rakhte hai, prayaas karte hai, sankalp karte hai | main himachal pradesh ke hamirpur zile ke tohu gaanv, bhoranj block or vahaan ke kisaanon ke bare main maine suna tha | yahan kisaan pehle asantulit dhang se rasinic urvarkon , fertiliser kaa upyog kar rahe the or jiske kaaran us dharti kii sehat bigadati gai | upaj kam hoti gai or upaj kam hone se aay bhi kam ho gai or mitti kii bhi utpaadakta dhire-dhire-dhire ghatati ja rahi thi | gaanv ke kuch jaagruk kisaanon ne is paristhiti kii gambhirtha ko samajha or iske baad gaanv ke kisaano ne samay par apni mitti kii jaanch karaayi or jitne fertiliser, urvarkon, micro-nutrient or jaivik khaad kaa upyog karne ke liye unhen kaha gaya, unhone us advice ko mana, us salaah ko mana | or aap yah parinaam sunakar ke chaunk jaayenge ki soil health ke dwaara kisaanon ko jo jaankaree mili or usase unako ko maargdarshan mila,usko lagu karne kaa parinaam kya aayaa? rabi 2016-17 main genhu ke utpaadan main prati acre teen se chaar guna kii vruddhi hui or aay main bhi prati acre chaar hazaar se lekar ke chah(6) hazaar rupaye tak kii vruddhi hui | iske saath-saath mitti kii quality main bhi sudhaar aayaa | fertiliser kaa upyog kam hone ke kaaran aarthik bachat bhi hui | mujhe yah dekh kar kaaphi kushi he ki mere kisaan bhai soil health card ,mrudaa–swasthya card main di gai salaah par amal karne ke liye aage aae hai or jaise-jaise parinaam mil rahe hai , unka utsaah bhi badhata ja rahaa he | or ab kisaan ko bhi lag rahaa he ki agar fasal kii chintaa kerani he to pehle dharti-maan kaa khyaal rakhana hoga or agar dharti-maan kaa khyaal ham rakhenge to dharti-maan, ham sab kaa khyaal rakhengi | desh-bhar main hamaare kisaanon ne 10 karod se adhik soil health card banavaa liye hai taaki ve apni mitti ko behatar dhang se samaj saken or us anurup, fasal bhi bo saken | ham dharti-mata kii bhakthi karte hai par dharti-mata ko uria jaise urvarak fertiliser se dharti-maan ke swasthya ko kitni haani hoti he, kabhi sochaa he? har prakaar ke vaigyanik tareeqon se yah siddh ho chukaa he ki dharti-maan ko aavashyaktaa se adhik uria ke upyog se gambhir nuqasaan pahunchataa he | kisaan to dharti kaa putr he, kisaan dharti-maan ko biimaar kaise dekh saktaa he? samay kii maang he, is maan-bete ke sambandhon ko phir se ek baar jaagrit karne kii | kya hamaare kisaan, hamaare dharti ke putr, hamaare dharti ke santan ye sankalp kar sakate hai kya ki aaj wo apane khet main jitna uria kaa upyog karata he , 2022, jab azaadi ke 75 saal honge, aadha upyog band kar degaa ? ek baar agar  maan-dharti kaa putr, meraa kisaan bhai, ye sankalp kar le to dekhie ki dharti-maan kii sehat sudhar jaaegi, utpaadan bad jayega | kisaan kii zindagi main badlaav aana shuru ho jayega |             

Global warming, Climate change ab ham sab log anubhav karne lage hai | wo bhi ek vaqt tha ki diwaali ke pehle sardi aa jaati thi | ab disambar dastak de rahaa he or sardi bahut dhire-dhire-dhire kadam badha rahi he | lekin jaise hi sardi shuru ho jaati he, ham sab kaa anubhav he ki razai se baahar nikalnaa zaraa acha nahin lagata he | lekin, aise mausam main bhi satat-jaagruk rahane vaale log kaisaa parinaam laate hai or ye udhaaharan ham sab ke liye prerana dete hai | aapako bhi sun karke aashcharya hoga ki madhyapradesh ke ek 8 varshiya divyang balak tushaar, usne apane gaanv ko khule main shouch se mukt karaane kaa bidaa uthaa liya | itane vyapak str kaa kaam or itnaa chota balak! lekin jazbaa or sankalp, usase kai guna bade the, brihat the or taaqatvar the | 8 varshiya balak bol nahin saktaa lekin usne siti ko apana hathiyaar banaaya or subah 5 baje uth kar, apane gaanv main ghar-ghar ja kar logon ko siti se jagaa karke, haath ke action se khule main shouch na karne ke liye shiksha dene laga | har din 30-40 gharon main ja karke swatchta kii sikh dene vaale is balak kii badaulat kumhaari gaanv, khule main shouch se mukt ho gaya | swatchta ko badhaava dene kii disha main us nanhe balak tushaar ne prerak kaam kiya | ye dikhaata he ki swatchta kii na koi umr hoti he, na koi seemaa | baccha ho yaa buzurg, mahila ho yaa purush, swatchta sabhi ke liye zaruri he or swatchta ke liye har kisi ko kuch-na-kuch karne kii bhi zaroorat he | hamaare divyang bhai-bahan drudh-nishchayi hai, samarthyavan hai ,saahasik or sankalpavaan hai | har pal hamen kuch-na-kuch seekhney ko miltaa he | aaj ve har-ek kshetra main acha kar rahe hai | chaahe khel kaa kshetra ho, koi competition kaa ho, koi saamaajik pahal ho- hamaare divyang-jan bhi kisi se peeche nahin rahete hai | aap sab ko yaad hoga hamaare divyang khilaadiyon ne Rio Olympic main behtareen pradarshan karte hue 4 padak jite the or Blind T-20 Cricket World Cup main bhi champion bane the | deshbhar main alag-alag tarah kii pratiyogitaayen hoti rahati hai | pichley dinon udaipur main 17veen National Para-swimming pratiyogita yojit hui | deshbhar ke vibhinn hisson se aae hue hamaare yuva divyang bhai-bahanon ne isamen bhaag liya or apane kaushal kaa parichay diya | unheen main se ek hai gujarat ke 19 saal ke jigar thakkar, unke sharir ke 80% hisse main mansapeshi nahin he lekin unka saahas, sankalp or unki mehnat ko dekhie ! National Para-swimming pratiyogita main 19 saal ke jigar thakkar jiske sharir main 80 % mansapeshi na ho or 11 Medal jeet jaae ! 70veen National Para-swimming pratiyogita main bhi unhone gold  jeeta | unke isi kaushal kaa parinaam he ki wo bharat ke Sports Authority of India dwaara 20-20 Paralympics ke liye chune gaye, 32 para tairaakon main se ek hai jinhen gujarat ke gandhi nagar main  Centre for Excellences main training di jaaegi | main yuva jigar thakkar ke jazbe ko salaam karata hoon or unhen apni shubhakamanaayen detaa hoon | aaj divyangjanon ke liye accessibility or opportunity par vishesh dhyaan diya ja rahaa he | hamaara prayaas he ki desh kaa har ek vyakti shashakt ho | ek samaveshi samaaj kaa nirmaan ho | ‘sam’ or ‘mam’ ke bhav se samaaj main samarasata bade or sab, ek saath mil karke aage badhen |

kuch din baad ‘id-e-milad-un-nabi’ kaa parv manaaya jayega | is din paigambar hazarat mohammad sahab kaa janm hua tha | main sabhi deshavaasiyon ko hardik shubhakamanaayen detaa hoon or mujhe aashaa he ki id kaa ye parv, samaaj main shanti or sadbhaavna ko badhaane ke liye ham sabko nayi prerana de, nayi urja de, nayaa sankalp karne kaa samarthy de |     

(phone-kol)

‘namaste pradhanmantri ji , main kanpur se neeraja singh bol rahi hoon | meri aapse ek requestrequestrequest he ki is puure saal main jo aapane apni ‘man kii baat’ main jo baaten kahi hai , unamem se jo das sabase acchhee baaten hai unako aap hamase dobaaraa shareshare karen | jisase ki hamsab ko punah un baton kaa samaran ho or hamen kuch seekhney ko mili | dhanyavad |

(phone-kol samaapt)

aapaki baat sahi he ki 2017 purna ho rahaa he, 2018 darvaaze par dastak de rahaa he | lekin aapane acha suzav diya he | lekin aap hi kii baat se mujhe, kuch or usamen jodne kaa or parivartan kaa man karata he | or hamaare yahan to gaanv ke andar jo hamaare varisht log hote hai, gaanv ke jo buudhe log hote hai, bade-buudhe hameshaa kaha karte hai- dukh ko bhuulo or sukh ko bhuulane mat do | dukh ko bhoolen, sukh ko bhuulane na den | mujhe lagata he, is baat ko hame prachaarit karnaa chahie | ham bhi 2018 main shubh kaa samaran karte hue, shubh kaa sankalp karte hue pravesh karen | ham jaanate hai ki hamaare yahan to, shaayad duniya-bhar main hota he ki varsh ke ant main jab lekha-jokha karte hai,chintan-manan karte hai , manthan karte hai or agle varsh ke liye yojanaayen banaate hai | hamaare yahan media main to, beete hue saal kii kai rochak ghatnaon ko phir se ek baar punah samaran karaane kaa prayaas hota he | usamen positive bhi hoti hai , negative bhi hoti hai | lekin kya aapako nahin lagata he ki 2018 main ham pravesh, acchhee chizon ko yaad karke karen , acha karne ke liye karen ? main aap sabko ek suzav detaa hoon ki aap sab 5-10 acchhee positive baaten jo aapane suni hon, aapane dekhi hon, aapane anubhav kii hon or jisko agar or log jane to unako bhi ek shubh-bhav paidaa ho | kya aap isamen yogadan de sakate hai ? kya is baar ham is varsh ke apane jivan ke 5 positive experience share kar sakate hai ? chaahe wo photo ke madhyam se ho, choti-si koi kahani ke rup main ho, story ke rup main ho, chote se video ke rup main ho, main nimantrit karata hoon ki 2018 kaa swaagat hamen ek shubh-vaataavaran main karnaa he | shubh-smritiyon ke saath karnaa he| Positive thinking ke saath karnaa he | Positive baton ko yaad karke karnaa he |

aaie, NarendraModi App par, MyGov par yaa social media par #PositiveIndia (hashtag Positive India) ke saath sakaaratmak baton ko share karen | auron ko prerana dene vaali ghatnaon kaa samaran karen | acchhee baton ko yaad karenge to acha karne kaa mood banegaa | acchhee chijen, acha karne ke liye urja de detii hai | shubh-bhav, shubh-sankalp kaa kaaran banataa he | shubh-sankalp, shubh-parinaam ke liye aage le jaataa he |

aaie, is baar prayaas karen #PositiveIndia (hashtag Positive India) | dekhiye, ham sab milakar ke kya jabardast positive vibe generate karke, aane vaale saal kaa swaagat karenge | is collective momentum kii taaqat or iskaa impact ham sab mil karke dekhenge | or main zarur agle ‘man kii baat’ main aapke in #PositiveIndia (hashtag Positive India) par ai hui chizon ko deshavaasiyon ke bich pahunchaane kaa prayaas karunga |

mere pyaare deshavaasiyo, agle maheene, agali ‘man kii baat’ ke liye phir aapke bich aauunga | dher sari baaten karne kaa avasar milegaa | bahut-bahut dhanyavad !
